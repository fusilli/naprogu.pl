---
title: Ceremonie pożegnania – alternatywa dla tradycyjnego pogrzebu
date: 2024-04-16T12:11:16.864Z
seo: "Świeckie ceremonie pożegnania, nazywane także pogrzebami humanistycznymi,
  stanowią alternatywę, w której centrum znajdują się: życie i wartości
  zmarłego."
foto: projekt-bez-nazwy-2-.jpg
opis_foto: Świeckie ceremonie pożegnania
info_o_foto: "Pogrzeb świecki, Źródło: Canva"
tags:
  - pogrzeb
  - pogrzebświecki
---
Coraz więcej osób w Polsce poszukuje nowych form upamiętnienia bliskich, odchodząc od schematów związanych z tradycyjnym pochówkiem religijnym. Świeckie ceremonie pożegnania, nazywane także pogrzebami humanistycznymi, stanowią alternatywę, w której centrum znajdują się: życie i wartości zmarłego, jego relacje z bliskimi oraz wrażliwość i uczucia osób mierzących się ze stratą.

Świeckie ceremonie pożegnania to odpowiedź na zmieniające się potrzeby społeczne. Pozwalają uhonorować pamięć zmarłego w zgodzie z jego przekonaniami i duchowością, a bliskim – przeżyć żałobę w atmosferze autentyczności i intymności. Dzięki indywidualnemu charakterowi oraz zaproszeniu bliskich do ich współtworzenia poprzez słowa, symboliczne gesty, muzykę czy wspólnie wykonywane pieśni stają się wyjątkowym rytuałem, który pomaga utrwalić emocjonalną więź z osobą, która odeszła.

## **Czym jest ceremonia pożegnania?**

Świeckie ceremonie pogrzebowe, zwane również humanistycznymi, to zazwyczaj uroczystości pozbawione elementów religijnych. Najczęściej nie uczestniczy w nich duchowny ani nie odbywają się msza. Zamiast tego w centrum wydarzenia znajduje się pamięć o zmarłym – jego historia, charakter, ulubione utwory czy ważne cytaty.

Na podstawie długiej, trwającej około dwie godziny, osoba prowadząca ceremonię tworzy w porozumieniu z rodziną niepowtarzalny scenariusz uroczystości, który może obejmować wspomnienia, recytacje wierszy, projekcje zdjęć, odtwarzanie muzyki czy rytualne gesty i działania. Taka elastyczność sprawia, że każde pożegnanie jest inne, podobnie jak osoby, które odchodzą.

Zdarza się jednak, że na prośbę rodziny pogrzeb świecki jest łączony z wyznaniowym (część pożegnania prowadzi ksiądz lub inna osoba duchowna, a część celebrantka) lub zawiera elementy religijne np. pieśni czy modlitwy. To rozwiązanie dla tych, którzy chcą połączyć potrzeby różnych osób uczestniczących w ceremonii i umożliwić im przeżycie uroczystości pogrzebowych w zgodzie z ich wrażliwością.

## **Kto prowadzi uroczystość?**

W przypadku typowo świeckich pożegnań rolę osoby trzymającej pieczę nad uroczystością przejmuje celebrantka lub celebrant (czasem określani też mistrzem lub mistrzynią ceremonii)  – osoba przygotowana do prowadzenia tego rodzaju wydarzeń. Jej zadaniem jest nie tylko wygłoszenie słów pożegnania, ale także czuwanie nad przebiegiem uroczystości, stworzenie przestrzeni, w której rodzina i przyjaciele mogą wyrazić swoje emocje oraz zadbanie, aby wszystkie szczegóły - od muzyki, przez dekoracje aż po niezbędne w ceremonii atrybuty zostały przygotowane z należytą dbałością i pieczołowitością.

## **Świecka ceremonia pożegnania – zalety**

Jedną z głównych zalet ceremonii humanistycznych jest to, że tworzy się je w oparciu o świat wartości, przekonań i uczuć żegnanej osoby. Dzięki temu słowa czy gesty, które składają się na pożegnanie odzwierciedlają to, co kluczowe w jej postrzeganiu świata, relacji z innymi czy szeroko rozumianej transcendencji, a nie są tylko czystą formą, pięknie wyglądającą fasadą. Dlatego też świecki może być zarówno odpowiedzią na potrzeby osób, który były ateistami lub agnostykami jak i takich, które czuły się związane z różnymi formami duchowości.

Drugim atutem tych ceremonii jest ich osobisty charakter. Świeckie pożegnanie pozwala bliskim stworzyć wydarzenie, które naprawdę oddaje to, kim był zmarły – jego poczucie humoru, pasje, osiągnięcia czy przywiązanie do natury.

Wreszcie zaś świeckie pożegnanie daje możliwość włączenia osób uczestniczących w przebieg ceremonii, tworząc wspólnotę w obliczu straty. Takie włączanie może przybierać różną formę: zachęty do dzielenia się wspomnieniami, wykonania przez kogoś z bliskich utworu muzycznego czy przeczytania fragmentu poezji, a także działań symbolicznych (np. wspólnego zapalania świec lub kadzideł, wysiewania kwiatów, pisania osobistych pożegnań dla osoby zmarłej czy picia jej ulubionej kawy). W tym ujęciu jest też miejsce dla często pomijanych, a ważnych uczestników ceremonii, jakimi są dzieci. Celebrantka może zachęcić je np. do przygotowania rysunków dla zmarłej babci czy wujka, pozwalając, by przeżyły  pożegnanie w zgodzie ze swoją wrażliwością i możliwościami emocjonalnymi.

## **Jak wygląda ceremonia pożegnania?**

Najczęściej świeckie pożegnania odbywają się w domu przedpogrzebowym, kaplicy lub na cmentarzu. Miejsce może być jednak inne – od parku po dom rodzinny – w zależności od tego, co najlepiej oddaje charakter żegnanej osoby i potrzeby jej bliskich.

Wersja klasyczna zamyka się w jednym dniu i obejmuje uroczystość prowadzoną przez celebrantkę, wspomnienia oraz działania symboliczne. Alternatywą jest ceremonia rozszerzona, trwająca kilka dni, w ramach której organizowane są mniejsze spotkania dla różnych grup – rodziny, przyjaciół czy współpracowników.

### **Możliwe elementy ceremonii pożegnania**

Ceremonie pożegnania cechuje duża różnorodność form. Mogą obejmować m.in.:

* mowy i wspomnienia – wygłaszane przez rodzinę i przyjaciół,
* muzykę – od ulubionych nagrań zmarłego po koncerty na żywo,
* wiersze i cytaty – wybrane fragmenty literatury lub słowa, które miały dla niego znaczenie,
* prezentacje multimedialne – zdjęcia, filmy czy slajdy,
* rytualne działania i gesty, które pozwalają na poziomie pozawerbalnym wyrazić to, co czasem trudne bywa do opowiedzenia w słowach.

## **Jak wygląda przygotowanie ceremonii pożegnania?**

Proces tworzenia ceremonii rozpoczyna się od rozmowy celebrantki z bliskimi zmarłej osoby. To moment, w którym poznaje ona historię zmarłego, jego świat wartości, codzienne zwyczaje, pasje, relacje czy anegdoty z jego udziałem. Bywa, że wspólnie oglądają zdjęcia rodzinne czy ulubione przedmioty należące do żegnanej osoby albo spacerują po miejscach, które były dla niej ważne. Na tej podstawie powstaje scenariusz pożegnania, który następnie jest konsultowany i dostosowywany do oczekiwań rodziny.

W trakcie uroczystości prowadząca czuwa nad przebiegiem całości, oddaje głos uczestnikom i dba o każdy szczegół – od nagłośnienia, przez projekcje zdjęć, aż po elementy symboliczne. Jej rola polega na stworzeniu bezpiecznej przestrzeni dla wspomnień i emocji bliskich. Dobrze przygotowane pożegnanie pełni istotną rolę w procesie żałoby.