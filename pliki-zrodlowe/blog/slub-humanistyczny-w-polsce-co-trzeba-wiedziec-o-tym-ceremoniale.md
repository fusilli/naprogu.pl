---
title: Ślub humanistyczny w Polsce. Co trzeba wiedzieć o tym ceremoniale?
date: 2023-09-15T14:24:20.189Z
seo: ​​Ślub humanistyczny w Polsce zyskuje coraz większą popularność jako
  alternatywa dla tradycyjnych ceremonii cywilnych i kościelnych. Co trzeba o
  niej wiedzieć?
foto: swiecka-ceremonia-slubna.jpg
opis_foto: Młoda para podczas ślubu humanistycznego
info_o_foto: Młoda para
---
​​Ślub humanistyczny w Polsce zyskuje coraz większą popularność jako alternatywa dla tradycyjnych ceremonii cywilnych i kościelnych. To uroczystość świecka, w pełni symboliczna i pozbawiona mocy prawnej, ale za to pozwalająca na stworzenie wyjątkowej, osobistej opowieści o miłości. Co warto o niej wiedzieć?



W przeciwieństwie do ślubu cywilnego ślub humanistyczny nie wymaga żadnych formalności ani dokumentów, a jego przebieg zależy wyłącznie od wyobraźni i decyzji pary. To propozycja dla osób, które chcą celebrować swoją relację w niekonwencjonalny sposób, w otoczeniu bliskich i w scenerii, którą same wybiorą. Ceremonia humanistyczna nie ma konsekwencji prawnych. Stanowi natomiast ważne wydarzenie o wymiarze symbolicznym i społecznym.

## Na czym polega ślub humanistyczny?

[Ślub humanistyczny](https://www.naprogu.pl/rytual-dla-ciebie/slub/) to ceremonia świecka, organizowana poza ramami religii i prawa. Para ma pełną swobodę w wyborze miejsca, oprawy i treści przysięgi. Uroczystość może odbyć się w plenerze, w domu, w sali bankietowej czy nawet w przestrzeni publicznej. Najważniejsze jest to, że taki ślub odzwierciedla wartości osób wchodzących w związek, ich wrażliwość, potrzeby i wspólną historię. Rolę mistrza ceremonii może pełnić bliska osoba lub profesjonalny celebrant bądź celebrantka, który w oparciu o wcześniejszą rozmowę przygotuje scenariusz zgodny z oczekiwaniami narzeczonych.

## Czego nie obejmuje ślub humanistyczny?

Warto zaznaczyć, że ślub humanistyczny nie rodzi skutków prawnych – para nie staje się małżeństwem w rozumieniu prawa polskiego. Uroczystość nie wymaga również gromadzenia dokumentów ani spełniania formalności urzędowych. Nie ma też charakteru religijnego i nie podlega żadnym przepisom kościelnym. To wydarzenie symboliczne, skoncentrowane na emocjach, głębokich przeżyciach i więziach międzyludzkich a nie na formalnych konsekwencjach.



Ślub humanistyczny może być połączony z cywilnym, kiedy urzędnik dokonuje formalnego aktu potwierdzenia zawarcia małżeństwa, natomiast celebrantka odpowiada za osobistą, rytualną stronę uroczystości. Taka uroczystość łączona, kiedy przedstawiciel USC udziela ślubu poza urzędem (np. w parku) wiąże się jednak z dodatkową opłatą i wymaga zgody kierownika USC. Pary, które chcą, by ich ślub miał także moc prawną, a nie tylko osobistą i symboliczną mogą także zorganizować dwa odrębne wydarzenia: formalny ślub w urzędzie oraz humanistyczny w wybranym wspólnie miejscu i czasie.

## Czy ślub humanistyczny jest ważny?

Z perspektywy prawa – nie. Tego typu ceremonia nie zastępuje ślubu cywilnego ani konkordatowego. Jednak w wymiarze społecznym i osobistym ma ogromne znaczenie. Dla wielu par, zwłaszcza tych, które nie odnajdują się w tradycyjnych formach małżeństwa, ślub humanistyczny jest pełnoprawnym sposobem na wyrażenie miłości i zobowiązania wobec siebie. Ślub humanistyczny daje możliwość stworzenia własnych, autorskich przysiąg i rytuałów.



## Czy w Polsce można wziąć ślub humanistyczny?

Tak, w Polsce coraz częściej organizowane są śluby humanistyczne. Nie wymagają one zgody urzędów ani instytucji, ponieważ mają charakter symboliczny. Mogą odbyć się w dowolnym miejscu i w dowolnej formie – od kameralnej uroczystości w gronie najbliższych, po rozbudowaną ceremonię plenerową z udziałem profesjonalnego celebranta. Takie wydarzenia cieszą się popularnością zwłaszcza wśród par, które chcą w pełni spersonalizować swoje święto, a także wśród osób LGBTQ+, dla których ślub cywilny w Polsce niestety wciąż jest niedostępny.

## Jak zorganizować ślub humanistyczny?

Przygotowania do tego rodzaju uroczystości nie są skomplikowane, ale wymagają przemyślenia kilku kluczowych kwestii, takich jak:



* określenie charakteru ceremonii – warto ustalić, jakie elementy są dla pary najważniejsze i w jakim tonie ma przebiegać uroczystość,
* wybór osoby prowadzącej ceremonię – można zdecydować się na profesjonalnego celebranta lub poprosić bliską osobę o poprowadzenie wydarzenia,
* ułożenie scenariusza – plan obejmuje m.in. [strukturę rytuału](https://www.naprogu.pl/rytual-dla-ciebie/), włączanie w niego pary młodej i pozostałych uczestniczących osób, muzykę czy czas trwania wydarzenia,
* stworzenie osobistych przysiąg – to ważny punkt ceremonii, kiedy partnerzy wyrażają wprost swoje uczucia i zobowiązania, odwołujące się do ich wartości, światopoglądu, spojrzenia na relację z drugą osobą.



Ślub humanistyczny nie zastępuje aktu prawnego, jednak stanowi wyjątkową formę celebracji miłości i partnerstwa. Dzięki elastyczności, dowolności scenariusza i możliwości włączenia najbliższych, staje się wydarzeniem głęboko osobistym.