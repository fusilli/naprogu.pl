---
layout: o-mnie
title: O mnie
seo: Przeczytaj kim jestem, dlaczego zajmuję się obrzędami przejścia oraz co
  mówią o mnie osoby, których rytuały prowadziłam.
foto: img_6965.jpg
opis_foto: Portretowe zdjęcie, stojącej na tle zieleni kobiety, z rozpuszczonymi
  włosami, w ciemnej sukience i narzuconym na nią ozdobnym grafitowym szalu.
info_o_foto: Maciej Kronenberg
eleventyNavigation:
  key: O mnie
  order: 5
opinie:
  - tekst: >
      Kiedy na świat przychodzi dziecko, potrzebne są otwarte drzwi. Te w
      sercach rodziców, ale też te w sercach całej wspólnoty. Monika stworzyła
      dla naszej córki piękną ceremonię wejścia w świat kultury i symbolicznych
      gestów, które ten świat tworzą.    


      Spotkaliśmy się z rodziną i przyjaciółmi dla czteromiesięcznej Matyldy, by razem sądzić ziarno nowego życia. Każdy z gości miał możliwość zrobić dla M. motankę. Życzenia gości mogły zmaterializować się w symbolicznych skarbach, w które zostały wyposażone motanki. Mamy je wszystkie, czekają na jej 18 urodziny.


      Często wspominamy ten dzień. Było to piękne doświadczenie, bardzo nam potrzebne. Dało nam przestrzeń do wspólnego radowania się. Matylda, dziś ośmioletnia, lubi nasze opowieści o tym wydarzeniu, ogląda zdjęcia no i oczywiście szuka po domu motanek.
    podpis: Klaudyna i Michał
  - tekst: >
      Braliśmy udział w prowadzonym przez Monikę powitaniu syna przyjaciół wśród
      żywych istot. Bardzo pozytywne doświadczenie, skupione na tym co ważne dla
      rodziny, przeprowadzone nienachalnie a jednocześnie angażujące
      uczestników.
    podpis: Gosia i Wojtek
  - tekst: >-
      Pierwsze urodziny Tymona były bardzo dobrą okazją do symbolicznego
      powitania go w społeczności naszych bliskich i przyjaciół, ale też
      otaczającej nas natury. Przed tym wydarzeniem była jednak we mnie spora
      obawa czy cała ceremonia nie będzie czymś sztucznym i wydumanym. Czy nie
      będzie „na siłę” i czy wszyscy uczestnicy i uczestniczki będą się na niej
      czuli komfortowo.


      Dzięki otwartości Moniki udało się przeprowadzić tę uroczystość w sposób łączący swobodę i radość z czymś głębszym, poważniejszym. Był piknik na łące, były życzenia spisane na wielkim arkuszu papieru, które dziś wiszą nad łóżkiem Tymona przypominając nam o tym wydarzeniu. Było też sadzenie drzew, dzięki czemu podczas spacerów mamy okazję obserwować jak rosną one razem z naszym synem.
    podpis: Maciek
  - tekst: >-
      Decyzję dotyczącą rytuału świeckiego podjęłam w oparciu o wolę zmarłej
      mamy. Pani Monika stworzyła niepowtarzalną ceremonię - najpierw wewnątrz
      kaplicy, potem przy grobie naszej mamy. Wygłoszony przez nią tekst był
      świetny, pełen intymnych akcentów, opowieści o osobie, którą żegnamy,
      pełen wdzięku i ciepła. Żegnaliśmy osobę, którą dzięki jej słowom mogliśmy
      wszyscy lepiej poznać, która stała się nam wszystkim bliższa i dlatego tym
      bardziej pozostająca w pamięci.


      Nawiązania do motywów sił natury, obiegu energii w przyrodzie były pełne wyobraźni i nadziei. Jeżeli kiedyś będę odchodzić - tak właśnie chciałabym być zapamiętana i oddana siłom natury.


      Jesteśmy wdzięczni za ten dar jakim były dzięki pani Monice ostatnie chwile z mamą - zwieńczone muzyką i słowami tak dodającymi światła w sercu. 


      Jesteśmy ludźmi wierzącymi, a decyzja o tej formie pożegnania wynikała z motywów zupełnie innych niż chęć odwrócenia się od Boga. Bóg-Uniwersum był obecny podczas ceremonii i we wspomnieniach i we wspaniałym nawiązaniu do tego, że wszystko jest energią i wraca do swojego źródła. Bardzo dziękujemy za to, co pani Monika wyczarowała: z naszej pamięci, z letniego popołudnia ze śpiewu ptaków i pełnych ciepła słów, które pozostaną z nami.


      Serdecznie pozdrawiamy w nadziei że to nie koniec nasze rodzinnej historii.
    podpis: Dorota Tomaszewska-Niesyto
  - tekst: >-
      Jesteśmy niezmiernie wdzięczni Monice za przygotowanie z nami naszej
      ślubnej humanistycznej ceremonii przejścia.

      Podeszła do nas bardzo personalnie, subtelnie dopytując i wsłuchując się w historię naszej miłości, nasze korzenie i wartości.

      Monika (skądinąd badaczka-etnolożka) bardzo merytorycznie i metodycznie przeprowadzała nas przez proces twórczo-przygotowawczy, dając nam jednocześnie sporo przestrzeni i zrozumienia w burzliwym dla nas okresie organizacyjnym.

      Ceremonia była dla nas bardzo głębokim przeżyciem, gdyż pozwoliła nam ubrać w gesty i rytuały nasze wartości, uczucia i intencje, znajdując adekwatną formę i odpowiedź na nasze duchowe potrzeby w tym ważnym momencie naszego życia.
    podpis: Asia i Mikołaj
  - tekst: >-
      Miałam pewne obawy, bo planowaliśmy coś niespotykanego, a w uroczystości
      miały wziąć udział bardzo różne osoby, nie wiedziałam jak to przebiegnie i
      na ile goście będą otwarci na nowe doświadczenie. Uczestnicy bardzo się
      zaangażowali. Mówili nam, że nigdy w podobnym pożegnaniu nie brali
      udziału, a pomimo tego wystąpili podczas pogrzebu ze swoimi spontanicznymi
      wspomnieniami o Mamie.


      Chciałam pożegnać moją Mamę w zgodzie z tym jaka była, co było dla Niej ważne, bardzo chciałam, żeby uroczystość była przeprowadzona przez osobę, która się w nią zaangażuje, zależało mi na tym, żeby to było prawdziwe pożegnanie a nie kilka formułek.


      Pani Monika przeprowadziła ceremonię, która była bardzo głęboka i poruszająca, uwolniła emocje i pani Monika nas przez nie prowadziła.

      Podczas pożegnania popłynęło wiele łez ale to pomogło nam wracać do siebie z uczuciem, że energia Mamy jest z nami, teraz w inny sposób.


      Ważne było dla mnie, żeby ceremonię dla mojej Mamy poprowadziła kobieta, tak podpowiedziała mi intuicja i rzeczywiście było coś niesamowitego w tym jak pani Monika w swojej delikatności, w ciemnej, stonowanej sukni i długim warkoczu prowadzi tę ceremonię spokojna i charyzmatyczna.


      Na czas rytuału deszczowy dzień się rozpogodził a my zasialiśmy polne kwiaty, które teraz rosną na grobie Mamy.


      Pani Monika ułożyła moje wspomnienia i to co się pojawiło w naszej rozmowie przed uroczystością w piękną opowieść, niesamowicie wzruszającą i dającą otuchę. Minęło sporo czasu, a ta opowieść nadal do mnie wraca."
    podpis: Alicja
  - tekst: >-
      Gorąco polecamy ceremonie prowadzone przez Monikę.


      Już od pierwszych, zapoznawczych spotkań czuliśmy się w 100% zaopiekowani i wiedzieliśmy, że jesteśmy w dobrych rękach.


      Monika podczas spotkań i pomiędzy nimi zawsze słuchała naszych uwag, proponowała wiele rzeczy tak, żebyśmy mogli sami wybrać, co oddaje nasz charakter i co chcielibyśmy mieć na naszej ceremonii.


      Dodatkowo, ciągle była z nami w kontakcie i – co było ważne zwłaszcza w przedślubnym wirze przygotowań, przypominała nam o wielu kwestiach związanych z ceremonią, które po prostu wylatywały nam z głowy.


      Sama ceremonia była przepiękna, dokładnie taka jaką sobie wyobrażaliśmy! 


      Wielu z naszych gości było pierwszy raz na ceremonii humanistycznej – niektórzy byli sceptyczni ze względu na brak ślubu kościelnego, a mimo to po ceremonii słyszeliśmy same miłe słowa – chwalili cały nastrój ceremonii, przemówienia i fakt, że była bardzo spersonalizowana.
    podpis: Maja i Igor
  - tekst: >-
      Jesteśmy ogromnie wdzięczni, że dane nam było spotkać na naszym szlaku
      życia Panią Monikę. Choć okoliczności, które Nas połączyły są
      najokrutniejsze z możliwych - pożegnanie Naszej ukochanej, jedynej
      córeczki....


      Pani Moniko, dziękujemy za godne, pełne zrozumienia, ciepła i światła pożegnanie Naszej Iguni. Jest Pani cudowna, ludzka...
    podpis: Ewa Piątek
---
Na początku były studia etnologiczne – czas spotkania z pracami Arnolda van Gennepa czy Victora Turnera, którzy pomogli mi zrozumieć, czym są obrzędy przejścia i jakie mają znaczenie dla jednostki i całej wspólnoty.

Potem zaczęła się przygoda na Uniwersytecie Ludowym Rzemiosła Artystycznego w Woli Sękowej, gdzie odkryłam lalki-motanki oraz magiczne hafty-opowieści i zrozumiałam, że działania rękodzielnicze mogą być sposobem na spotkanie z samą sobą, swoimi głębokimi potrzebami i marzeniami.

W międzyczasie, razem z Order of Bards Ovates and Druids uczyłam się, jak korzystać z tradycyjnych wierzeń i przekazów oraz dostosowywać je do osób żyjących tu i teraz.

Kiedy na prośbę znajomych miałam przyjemność poprowadzić ceremonię powitania dziecka w świecie, a potem prowadziłam taką ceremonię dla mojego synka, poczułam, że chcę pomagać innym w doświadczeniu tego ogromu miłości oraz odrobiny magii, które towarzyszyły tamtym wydarzeniom.

W międzyczasie były warsztaty motanek i prowadzone razem z Pracownią na rzecz Wszystkich Istot warsztaty Zgromadzenie Wszystkich Istot, w trakcie których „ja” ludzkie mogło spotkać się z „ja” rzeki, dębu, wilka czy polnej myszy.

Liczba doświadczeń rosła, a ja ciągle mówiłam, że jeszcze za wcześnie, że za mało wiem i że mam tyle innych spraw, którymi muszę się zająć. 
W końcu jednak stwierdziłam, że czas przestać szukać wymówek i zacząć działać z innymi i dla innych.

Dlatego jestem dziś tutaj, żeby poprowadzić dla Was i z Wami rytuały przejścia albo warsztaty przemiany.