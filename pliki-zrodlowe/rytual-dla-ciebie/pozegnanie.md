---
layout: rytualy
title: Pożegnanie
seo: Rytuały pożegnania służą ukojeniu bólu po utracie bliskich, wspomnieniu
  ważnych dla nas chwil z ich życia oraz udzieleniu bliskim wsparcia przez całą
  społeczność.
foto: IMG_5967-2-.jpg
opis_foto: Na tle zielonej cmentarnej alejki z niewysokimi drzewami i nagrobkami
  pokrytymi bluszczem stoi kobieta w długiej ciemnej sukience.
info_o_foto: Maciej Kronenberg
date: 2022-03-04
---
Na tle pozostałych momentów granicznych w naszym życiu, śmierć jest wydarzeniem szczególnym, bo nieodwracalnym. Tracimy osobę, która dotąd była częścią naszej codzienności; z którą łączą nas wspomnienia, uczucia, więzy krwi lub przyjaźni. Każdy z nas doświadcza śmierci i żałoby po stracie najbliższych we właściwy sobie sposób.

Rolą świeckich ceremonii pogrzebowych jest indywidualne pożegnanie osoby zmarłej w zgodzie z jej systemem wartości oraz towarzyszenie bliskim w przeżyciu żałoby. Dobrze zaprojektowana ceremonia ma wspierać rodzinę i przyjaciół w tym procesie oraz pomóc w utrzymaniu trwałej emocjonalnej więzi z osobą, która odeszła. Każde pożegnanie jest inne, tak jak inne są żegnane osoby i ich relacja z najbliższymi. 

Jestem certyfikowaną mistrzynią ceremonii pogrzebowej i towarzyszką w żałobie, absolwentką szkolenia "Creating a Personal Farewell", prowadzonego przez Anję Franczak z Instytutu Dobrej Śmierci oraz Jana Moellersa z domu pogrzebowego Memento Bestattungen. Należę do Kolektywu Instytutu Dobrej Śmierci. Poza rytuałami pożegnania, prowadzę także kręgi wsparcia w żałobie oraz spotkania i warsztaty związane z edukacją funeralną.

Każde z prowadzonych przez siebie pożegnań traktuję indywidualnie,  wsłuchując się w Państwa potrzeby i historię, z którą do mnie przychodzicie. Tworzę wielowątkową opowieść o osobie, która odeszła, włączając do niej fragmenty wspomnień, ulubionych książek, wierszy czy piosenek. Wiem, jak ważną rolę odgrywa to, co niewerbalne, więc w czasie tworzenia pożegnań, zwracam uwagę na symboliczne gesty, działania, przedmioty czy utwory muzyczne, które się na nich pojawią. 

Przygotowanie ceremonii rozpoczynam od pogłębionej rozmowy z najbliższymi, która pozwoli mi lepiej poznać żegnaną osobę – jej historię, charakter, codzienne nawyki, relacje z innymi, ukochane miejsca, filmy czy potrawy. Wsłuchuję się w Państwa wspomnienia, opowieści, uczucia. 

Na podstawie rozmowy, przygotowuję indywidualny scenariusz rytuału pożegnania, który następnie konsultuję razem z Państwem, uzupełniam i zmieniam, zgodnie z Waszymi sugestiami. 

W trakcie rytuału pożegnania subtelnie towarzyszę Wam i czuwam nad przebiegiem ceremonii jako całości oraz nad najdrobniejszymi jej szczegółami. Przemawiam, ale także  oddaję głos najbliższym, muzyce albo działaniom symbolicznym, które pełnią równie ważną rolę jak słowa. Jestem po to, by trzymać przestrzeń dla Waszych wspomnień i uczuć.

Koszt przygotowania i poprowadzenia przeze mnie ceremonii wynosi od 800 do 1100 złotych, w zależności od miejsca, w którym się ona odbywa. 

Jeśli macie Państwo pytania dotyczące ceremonii pożegnania, [zapraszam do kontaktu](https://www.naprogu.pl/kontakt/).