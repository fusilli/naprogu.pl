---
layout: rytualy
title: Pożegnanie
seo: Rytuały pożegnania służą ukojeniu bólu po utracie bliskich, wspomnieniu
  ważnych dla nas chwil z ich życia oraz udzieleniu bliskim wsparcia przez całą
  społeczność.
foto: pozegnanie.jpg
opis_foto: Przez zamglony krajobraz wiedzie polna droga, która również rozmywa
  się we mgle. Na drugim planie, obok znikającej ścieżki, stoi niewyraźna,
  rozmyta wierzba.
info_o_foto: unsplash.com/@brandaohh
date: 2022-03-04
---
> *Mogę przyjść*\
> *w pierzynie mgły na morzu*\
> *lub w cienkiej smudze*\
> *blasku księżyca.*
>
> *Jedni zapalają świece,*\
> *gdy widzą, że nadchodzę.*\
> *Inni zasłaniają okna*\
> *z nadzieją, że ich minę.* \[E. Larsen, „Jestem Śmierć”]

Na tle pozostałych momentów w naszym życiu, śmierć jest wydarzeniem szczególnym, bo nieodwracalnym. Tracimy osobę, która dotąd była częścią naszej codzienności; z którą łączą nas wspomnienia, uczucia, więzy krwi lub przyjaźni. Każdy z nas doświadcza śmierci i żałoby po stracie najbliższych we właściwy sobie sposób.

Rolą świeckich ceremonii pogrzebowych jest indywidualne pożegnanie osoby zmarłej w zgodzie z jej systemem wartości oraz towarzyszenie bliskim w przeżyciu żałoby. Rytuały pożegnania nie sprawiają, że emocje związane ze stratą kochanej osoby znikną, ale pomagają je uporządkować i dać im wyraz za pomocą języka słów, gestów i symboli.

Są znacznie więcej niż wygłoszeniem „mowy pogrzebowej”. Stanowią całościowe doświadczenie, które daje dotkniętym stratą bliskim poczucie wsparcia w trudnych dla nich chwilach. Pomagają nam także w nawiązaniu i pielęgnowaniu więzi z tymi, którzy odeszli. 

Jestem certyfikowaną mistrzynią ceremonii pogrzebowej, towarzyszką w żałobie, członkinią Instytutu Dobrej Śmierci. Każde z prowadzonych przez siebie pożegnań traktuję indywidualnie. Zwracam uwagę nie tylko na słowa, które się w czasie ceremonii pojawiają, ale także na działania, przedmioty, fragmenty tekstów lub utworów muzycznych związanych z żegnaną osobą.

Przygotowanie ceremonii rozpoczynam od pogłębionej rozmowy z najbliższymi, która pozwoli mi lepiej poznać osobę, która odeszła – jej historię, charakter, codzienne nawyki, relacje z innymi, ukochane miejsca, melodie czy książki. Wsłuchuję się w Państwa wspomnienia, opowieści, uczucia. To z nich powstaje indywidualny scenariusz rytuału pożegnania, który następnie konsultuję razem z Państwem, uzupełniam i zmieniam, zgodnie z Waszymi sugestiami. 

W trakcie rytuału pożegnania subtelnie towarzyszę Wam i czuwam nad przebiegiem ceremonii jako całości oraz nad najdrobniejszymi jej szczegółami. Przemawiam, ale także  oddaję głos najbliższym, muzyce albo działaniom symbolicznym, które pełnią równie ważną rolę jak słowa. Jestem po to, by trzymać przestrzeń dla Waszych wspomnień i uczuć.

Jeśli macie Państwo pytania dotyczące ceremonii pożegnania, [zapraszam do kontaktu](https://www.naprogu.pl/kontakt/).