---
layout: rytualy
title: Pożegnanie
seo: Rytuały pożegnania służą ukojeniu bólu po utracie bliskich, wspomnieniu
  ważnych dla nas chwil z ich życia oraz udzieleniu bliskim wsparcia przez całą
  społeczność.
foto: pozegnanie.jpg
opis_foto: Przez zamglony krajobraz wiedzie polna droga, która również rozmywa
  się we mgle. Na drugim planie, obok znikającej ścieżki, stoi niewyraźna,
  rozmyta wierzba.
info_o_foto: unsplash.com/@brandaohh
date: 2022-03-04
---
*Mogę przyjść*

*w pierzynie mgły na morzu*

*lub w cienkiej smudze*

*blasku księżyca.*



*Jedni zapalają świece,*

*gdy widzą, że nadchodzę.*

*Inni zasłaniają okna*

*z nadzieją, że ich minę.*

\[E. Larsen, „Jestem Śmierć”]


Na tle pozostałych momentów granicznych w życiu śmierć jest wydarzeniem szczególnym, bo nieodwracalnym. Tracimy osobę, która dotąd była częścią naszego życia; z którą łączą nas wspomnienia, uczucia, więzy krwi lub przyjaźni. Stracie tej może towarzyszyć smutek, ból, rozgoryczenie, poczucie niesprawiedliwości i osamotnienia, ale też fala miłości, nostalgii albo ulga po długim i trudnym czasie odchodzenia. Sposobów odczucia straty i żałoby jest tyle, ile osób ich doświadczających.


Rolą świeckich ceremonii pogrzebowych jest indywidualne pożegnanie osoby zmarłej w zgodzie z jej systemem wartości oraz wsparcie jej bliskich w przeżyciu żałoby. Rytuały pożegnania nie sprawiają, że emocje związane ze stratą kochanej osoby znikną, ale pomagają je uporządkować i dać im wyraz za pomocą języka słów, gestów i symboli. Są znacznie więcej niż wygłoszeniem „mowy pogrzebowej”. Stanowią całościowe doświadczenie, które daje dotkniętym stratą bliskim poczucie wsparcia w trudnych dla nich chwilach. Wreszcie zaś pomagają nam w utrzymaniu i pielęgnowaniu więzi z tymi, którzy odeszli. 


Przygotowanie ceremonii rozpoczynam od pogłębionej rozmowy z najbliższymi, która pozwoli mi lepiej poznać żegnaną osobę – jej historię, charakter, codzienne nawyki, relacje z innymi, ukochane miejsca, melodie i książki. Wsłuchuję się w Wasze wspomnienia, opowieści, uczucia. To z nich powstaje indywidualny scenariusz rytuału pożegnania, który następnie konsultuję razem z Wami, uzupełniam i poprawiam zgodnie z Waszymi sugestiami.


W trakcie rytuału pożegnania subtelnie towarzyszę Wam i czuwam nad całością ceremonii oraz nad poszczególnymi jej elementami. Kiedy trzeba, przemawiam, w innych momentach oddaję głos najbliższym, muzyce albo działaniom symbolicznym, które pełnią równie ważną rolę jak słowa. Jestem po to, by trzymać przestrzeń dla Waszych wspomnień i uczuć.

Jeśli masz pytanie dotyczące ceremonii pożegnania, [skontaktuj się ze mną](/kontakt).